<head>
    <style>
        /* nothing for now */
    </style>
</head>

<body>
    <h3>Cos'è l'Agenda 2030?</h3>

    <p>
        L’Agenda 2030 per lo Sviluppo Sostenibile è un programma d’azione per le persone, il pianeta e la prosperità sottoscritto nel settembre 2015 dai governi dei 193 Paesi membri dell’ONU.<br><br>

        Essa ingloba 17 Obiettivi per lo Sviluppo Sostenibile – Sustainable Development Goals, SDGs – in un grande programma d’azione per un totale di 169 ‘target’ o traguardi. L’avvio ufficiale degli Obiettivi per lo Sviluppo Sostenibile ha coinciso con l’inizio del 2016, guidando il mondo sulla strada da percorrere nell’arco dei prossimi 15 anni: i Paesi, infatti, si sono impegnati a raggiungerli entro il 2030.<br><br>

        Gli Obiettivi per lo Sviluppo danno seguito ai risultati degli Obiettivi di Sviluppo del Millennio (Millennium Development Goals) che li hanno preceduti, e rappresentano obiettivi comuni su un insieme di questioni importanti per lo sviluppo: la lotta alla povertà, l’eliminazione della fame e il contrasto al cambiamento climatico, per citarne solo alcuni. ‘Obiettivi comuni’ significa che essi riguardano tutti i Paesi e tutti gli individui: nessuno ne è escluso, né deve essere lasciato indietro lungo il cammino necessario per portare il mondo sulla strada della sostenibilità.
    </p>


    <h3>Di cosa parla l'obiettivo 9?</h3>

    <p style="text-align: center;">
        <strong>
            “Costruire un’infrastruttura resiliente, promuovere l’industrializzazione inclusiva e sostenibile e sostenere l’innovazione”
        </strong>
    </p>

    <p>
        Gli investimenti in infrastrutture – trasporti, irrigazione, energia e tecnologie dell’informazione e della comunicazione – sono cruciali per realizzare lo sviluppo sostenibile e per rafforzare le capacità delle comunità in molti paesi. Si riconosce ormai da tempo che la crescita della produttività e dei redditi, così come migliori risultati nella sanità e nell’istruzione, richiedono investimenti nelle infrastrutture.<br><br>

        Lo sviluppo industriale inclusivo e sostenibile è la prima fonte di generazione di reddito; esso permette un aumento rapido e sostenuto del tenore di vita delle persone e fornisce soluzioni tecnologiche per un’industrializzazione che rispetti l’ambiente.<br><br>

        Il progresso tecnologico è alla base degli sforzi per raggiungere obiettivi legati all’ambiente, come l’aumento delle risorse e l’efficienza energetica. Senza tecnologia e innovazione, non vi sarà industrializzazione, e senza industrializzazione non vi sarà sviluppo.<br><br>

        L’obiettivo di uno sviluppo globale sostenibile dipende anche dagli investimenti stanziati dai singoli Stati per il miglioramento delle reti infrastrutturali: dai trasporti alle reti idriche ed energetiche, sino a comprendere i sistemi di informazione e comunicazione, lo sviluppo industriale va incanalato in un’ottica inclusiva e sostenibile nel completo rispetto dell’essere umano e dell’ambiente. Oltre a far scaturire migliori risultati in settori come la sanità e l’istruzione, gli investimenti nelle infrastrutture garantiscono la crescita della produttività e dei redditi. Infrastrutture adeguatamente sviluppate favoriscono infatti l’accesso a mercati, posti di lavoro e informazione, nonché all’istruzione e alle cure mediche.<br><br>
    </p>
</body>